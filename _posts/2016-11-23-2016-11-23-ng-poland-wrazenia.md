---
layout: post
published: false
title: ng-poland-wrazenia
---

Jesteśmy świeżo po ng-poland, emocje jeszcze nie opadły, podróż jeszcze nie odespana, ale to najlepszy czas na pierwsze wrażenia. Konferencję można sprawnie podsumować jednym zdaniem: dobra ścieżka dla początkujących, pojedyncze ciekawe punkty dla średniozaawansowanych. Zaawansowani użytkownicy raczej nie dowiedzieli niczego nowego.

Poniżej szybkie opinie i spostrzeżenia naszej konferencyjnej delegacji.

### Grzegorz Lipecki, początkująca konferencja dla początkujących

Merytorycznie ścieżkę przygotowano solidnie. Porusza ona szeroki zakres tematów - od wprowadzeń do nowości, przez utrwalenie technologii, z którymi chwilę już żyjemy, aż po ogólne przemyślenia związane z rozwojem aplikacji i dbaniem o jej jakość. Większość prelegentów zakładała minimalne doświadczenie słuchaczy, wprowadzając tematy powoli i omawiając wszystkie zagadnienia stopniowo.

Szczególnie ciekawie wypadły tematy:

- Ben Lesh przedstawiający _RxJS 5 In Modern Web Applications_. Ben przedstawił szybki przegląd koncepcji stojących za RxJS, odczarował magię kryjącą się za implementacją biblioteki i praktycznie omówił sposób działania biblioteki na bazie przykładów aplikacji większych niż _hello world_.
- Uri Shaked i jego _Angular 2, of Things_ - zwariowana prezentacja, jak przenieść grę z przeglądarki na Respberry Pi oraz jak wymienić mysz i ekran na przyciski i diody. Dobra prezentacja z kategorii interesujących ciekawostek.
- Ciro Nunes o _Progressive Angular 2 apps_ odczarował temat progresywnych aplikacji. Pokazał, że _nie taki diabeł straszny, jak go malują_ i nie ma już wymówek, żeby nie zadbać o naszych użytkowników.
- Tomasz Ducin przedstawił niekrótką opowieść o jego przygodzie z pogranicza Angular i korporacyjnego podejścia do oprogramowania w sektorze finansowym.

O ile większość prezentacji skierowana była do początkujących, to jednak można wyłapać kilka interesujących trendów:

- Angular CLI - praktycznie każda prezentacja poruszała ten temat. Część prelegentów już używa, pozostali obiecują zrobić to wkrótce.
- RxJS zostanie z nami na dłużej, wersja piąta jest szeroko wykorzystywana w Angular 2. Poza praktyką warto poznać koncepcje stojące za rozwiązaniem, dzięki temu unikniemy prostych pułapek wynikających z niewiedzy.
- Współczesny frontend coraz bardziej dojrzewa do poziomu dbałości o jakość i architekturę znanego ze świata backendu. Widać to po pojawiających się tematach z pogranicza stylu programowania i powoływaniu się na Wujka Boba przez prelegentów.
- Coraz więcej firm zmierza w kierunku Angular 2, nawet te z dużymi aplikacjami śmiało spoglądają na łączenie nowej wersji frameworku z istniejącą infrastrukturą. Wprowadzenie przez twórców ścieżki migracji i narzędzi _angular upgrade_ to był strzał w dziesiątkę!

Warto też rzucić okiem:

- Progresywane aplikacje, ich realizacja wcale nie musi być trudna, a pozwala dostarczyć jakość i _experience_ będący do tej pory domeną aplikacji natywnych.
- Redux, bardziej paradygmat niż konkretna realizacja. Warto rzucić okiem, zwłaszcza że jest łatwy do integracji z aplikacjami Angularowymi.

Ciekawa też jest formuła samego wydarzenia. Jedna ścieżka, prezentacje 20-40 minut. To sprawia, że tematy omawiane są szybko. Niestety część prezentacji została wpasowana w ten model na siłę - jedne zostały rozciągnięte wypełniaczami czasu, inne ściśnięte i po długim wstępie zabrakło czasu na konkrety.

W tych okolicznościach całkiem nieźle poradziła sobie _Tracy Lee_. O ile pisanie aplikacji metodą copy&paste wywołało wiele szyderczych uśmieszków (i pytań o wielką księgę template'ów do wykorzystania w projektach), to jednak w 40 minut zdążyła wprowadzić podstawy i pokazać kroki tworzenia aplikacji z wykorzystaniem CLI. Drugie, chyba nawet ciekawsze podejście, zastosował _Phil Nash_. W trakcie prezentacji wykorzystał krótkie klipy, w których omawiane kody "piszą się same". Dzięki temu prezentacja zachowała bardzo dobre tempo!

Organizacyjnie widać, że konferencja jest świeża i powoli się rozkręca. Sama rejestracja i prowadzenie wykładów odbywało się sprawnie, lekko zawodził catering i początkowy brak miejsc siedzących (!). Jednak te potknięcia można wybaczyć i liczymy, że do przyszłego roku organizatorzy nauczą się kilku nowych sztuczek.

### Marcin Jarzembowski, /tutaj damy podtytuł/

Dla mnie ngPoland było pierwszą okazją do zetknięcia się ze społecznością ludzi front-endu. Grupą pełną świeżości i entuzjazmu - bo nie pamiętam, by na Devoxie co druga sesja poprzedzona była tańcem prelegenta lub meksykańską falą publiczności (serio), ale też powiedziałbym delikatnej naiwności, gdyż 90% wygłaszanych tematów bazowało na przykładach klasy "Hello world" lub nieco wyższej. Znamienne było to, że nie poruszano problemów ani tematów złożonych, a jedynie ocierano się o przegląd podstawowych funkcjonalności ng2.

Z rzeczy, które najmocniej mnie zainteresowały:

- Na pewno Redux jako element uzupełniający ng2 o spójne zarządzanie stanem i modelem aplikacji SPA. Do tej pory hasło to kojarzyłem jedynie z frameworkiem React.js, a literkę M z trio MVC starałem się rozbijać per poszczególne komponenty angularowe i upychać jako referencje w ich kontrolerach. Redux proponuje bardziej scentralizowane podejście do modelu + zarządzanie nim w podejściu CQRS.
- RxJS 5 - tu naprawdę warto wiedzieć, jak używać subskrypcji i strumieniowania dla obiektów Observable, nim ruszy się do pracy z nimi. Pod ładnie opakowanym 'fluent API' kryje się sporo pułapek. Dla zainteresowanych seria krótkich wykładów Bena Lesha https://egghead.io/instructors/ben-lesh (niestety tylko część jest bezpłatna). Sam na pewno zajrzę, bo współtwórca RxJS 5 mówił konkretnie i z dbałością o istotne szczegóły.

Podsumowując, ng2 powoli wyrasta w zakręconym świecie JS na jedno z pierwszych kompletnych i spójnych rozwiązań do tworzenia aplikacji front-endowych, z bogatą społecznością i supportem branży IT. Sam konferencja, podobnie jak framework, są na początku drogi i życzę obojgu rozwinięcia skrzydeł. Jest sporo do nadrobienia i nauki od starszego back-endowego brata ;-)

### Michał Kowalski, /tutaj damy podtytuł/

To, czego prelegentom odmówić nie można to niecodzienny styl prezentowania, który wymagał od nich nie tylko przygotowania merytorycznego. Angularowe karaoke połączone z występem "tanecznym" człowieka-banana na wstępie prezentacji Tracy Lee były, jak się okazało, dopiero początkiem. Później dowiedzieliśmy się m.in. który z prelegentów jest fanem Spider-Mana oraz jak może wyglądać wykład na temat modułów angularowych z perspektywy rysunkowego bobra. Kolejne wystąpienia przesuwały też stopniowo granicę procentowego udziału memów w slajdach. Nawet znany ze swojego specyficznego poczucia humoru i robienia show Venkat Subramaniam prawdopobnie nie mógłby się mierzyć z takim programem artystycznym. Dla porównania, tak wyglądała jedna z jego prezentacji na tegorocznym JavaOne: https://www.youtube.com/watch?v=XgoldEoK-Rw . Który styl jest "lepszy"? Na to pytanie nie sposób obiektywnie odpowiedzieć. Naszym zdaniem, podczas ng-poland ozdobników było często za dużo, przez co spychały one treść merytoryczną na dalszy plan szczególnie w przypadku 20-minutowych wystąpień.

### tl;dr

W naszej opinii konferencja była skierowana głównie do rozpoczynających swoją karierę z frontendem. Liczymy na bardziej zaawansowane tematy w kolejnych edycjach.
